<!doctype html>
<html lang="zh-Hans" dir="ltr" class="docs-wrapper plugin-docs plugin-id-default docs-version-current docs-doc-page docs-doc-id-others/yinfujing" data-has-hydrated="false">
<head>
<meta charset="UTF-8">
<meta name="generator" content="Docusaurus v3.7.0">
<title data-rh="true">全球第一博客 — 缠中说禅</title><meta data-rh="true" property="og:title" content="全球第一博客 — 缠中说禅"><meta data-rh="true" name="viewport" content="width=device-width,initial-scale=1"><meta data-rh="true" name="twitter:card" content="summary_large_image"><meta data-rh="true" property="og:url" content="https://chzhshch.blog/others/yinfujing"><meta data-rh="true" property="og:locale" content="zh_Hans"><meta data-rh="true" name="docusaurus_locale" content="zh-Hans"><meta data-rh="true" name="docsearch:language" content="zh-Hans"><meta data-rh="true" name="docusaurus_version" content="current"><meta data-rh="true" name="docusaurus_tag" content="docs-default-current"><meta data-rh="true" name="docsearch:version" content="current"><meta data-rh="true" name="docsearch:docusaurus_tag" content="docs-default-current"><meta data-rh="true" name="description" content="吴江 徐大椿 撰"><meta data-rh="true" property="og:description" content="吴江 徐大椿 撰"><link data-rh="true" rel="icon" href="/img/favicon.ico"><link data-rh="true" rel="canonical" href="https://chzhshch.blog/others/yinfujing"><link data-rh="true" rel="alternate" href="https://chzhshch.blog/others/yinfujing" hreflang="zh-Hans"><link data-rh="true" rel="alternate" href="https://chzhshch.blog/others/yinfujing" hreflang="x-default"><script src="https://pagead2.googlesyndication.com/pagead/js/adsbygoogle.js?client=ca-pub-5686832782200002" crossorigin="anonymous" async></script><link rel="stylesheet" href="/assets/css/styles.c9ff8ee9.css">
<script src="/assets/js/runtime~main.09684c69.js" defer="defer"></script>
<script src="/assets/js/main.d679588c.js" defer="defer"></script>
</head>
<body class="navigation-with-keyboard">
<script>!function(){function t(t){document.documentElement.setAttribute("data-theme",t)}var e=function(){try{return new URLSearchParams(window.location.search).get("docusaurus-theme")}catch(t){}}()||function(){try{return window.localStorage.getItem("theme")}catch(t){}}();t(null!==e?e:"light")}(),function(){try{const n=new URLSearchParams(window.location.search).entries();for(var[t,e]of n)if(t.startsWith("docusaurus-data-")){var a=t.replace("docusaurus-data-","data-");document.documentElement.setAttribute(a,e)}}catch(t){}}()</script><div id="__docusaurus"><div role="region" aria-label="跳到主要内容"><a class="skipToContent_fXgn" href="#__docusaurus_skipToContent_fallback">跳到主要内容</a></div><nav aria-label="主导航" class="navbar navbar--fixed-top"><div class="navbar__inner"><div class="navbar__items"><button aria-label="切换导航栏" aria-expanded="false" class="navbar__toggle clean-btn" type="button"><svg width="30" height="30" viewBox="0 0 30 30" aria-hidden="true"><path stroke="currentColor" stroke-linecap="round" stroke-miterlimit="10" stroke-width="2" d="M4 7h22M4 15h22M4 23h22"></path></svg></button><a class="navbar__brand" href="/"><div class="navbar__logo"><img src="/img/logo.svg" alt="缠中说禅Logo" class="themedComponent_mlkZ themedComponent--light_NVdE"><img src="/img/logo.svg" alt="缠中说禅Logo" class="themedComponent_mlkZ themedComponent--dark_xIcU"></div><b class="navbar__title text--truncate"></b></a><a class="navbar__item navbar__link" href="/stocks/stockschat">教你炒股票相关</a><div class="navbar__item dropdown dropdown--hoverable"><a href="#" aria-haspopup="true" aria-expanded="false" role="button" class="navbar__link">博文分类</a><ul class="dropdown__menu"><li><a class="dropdown__link" href="/stocks/wolves">教你炒股票相关</a></li><li><a class="dropdown__link" href="/confucius/20060204">文史哲学（《论语》详解）</a></li><li><a class="dropdown__link" href="/zen/intro">缠中说禅</a></li><li><a class="dropdown__link" href="/poems/linjiangxian">诗词曲赋</a></li><li><a class="dropdown__link" href="/economics/20060225">时政经济（缠中说禅经济学）</a></li><li><a class="dropdown__link" href="/essays/kingkong">白话杂文</a></li><li><a class="dropdown__link" href="/math/basics1">数理科技（缠中说禅医学）</a></li><li><a class="dropdown__link" href="/music/menconsumed1">音乐艺术</a></li><li><a class="dropdown__link" href="/entertainment/menconsumption">流行娱乐</a></li><li><a class="dropdown__link" href="/fluid/01">那一夜，他的体液喷了我一身</a></li></ul></div><a class="navbar__item navbar__link" href="/timeline/poems/linjiangxian">全部博文（1135篇）</a></div><div class="navbar__items navbar__items--right"><div class="navbar__item dropdown dropdown--hoverable dropdown--right"><a href="#" aria-haspopup="true" aria-expanded="false" role="button" class="navbar__link">缠博以外其他作品</a><ul class="dropdown__menu"><li><a class="dropdown__link" href="/fundanalysis/liquiditysurplus">《基金分析》木子观点</a></li><li><a class="dropdown__link" href="/qiangguo/makefuss">缠于强国兴华凯迪等论坛作品</a></li><li><a class="dropdown__link" href="/tangfen/hegel">缠用[唐粉]ID发表的作品</a></li><li><a class="dropdown__link" href="/tianya/privacy">缠的天涯作品</a></li><li><a class="dropdown__link" href="/2002posts/sketch">缠于2002年的诗与文</a></li></ul></div><a class="navbar__item navbar__link" href="/identity/simujianghu">缠师其人</a><a aria-current="page" class="navbar__item navbar__link navbar__link--active" href="/others/yinfujing">其他</a><a class="navbar__item navbar__link" href="/download">下载</a><a class="navbar__item navbar__link" href="/donate">捐赠</a><a href="https://t.me/chzhshchblog" target="_blank" rel="noopener noreferrer" class="navbar__item navbar__link header-telegram-link" aria-label="Telegram"></a><div class="toggle_vylO colorModeToggle_DEke"><button class="clean-btn toggleButton_gllP toggleButtonDisabled_aARS" type="button" disabled="" title="切换浅色/暗黑模式（当前为浅色模式）" aria-label="切换浅色/暗黑模式（当前为浅色模式）" aria-live="polite" aria-pressed="false"><svg viewBox="0 0 24 24" width="24" height="24" class="lightToggleIcon_pyhR"><path fill="currentColor" d="M12,9c1.65,0,3,1.35,3,3s-1.35,3-3,3s-3-1.35-3-3S10.35,9,12,9 M12,7c-2.76,0-5,2.24-5,5s2.24,5,5,5s5-2.24,5-5 S14.76,7,12,7L12,7z M2,13l2,0c0.55,0,1-0.45,1-1s-0.45-1-1-1l-2,0c-0.55,0-1,0.45-1,1S1.45,13,2,13z M20,13l2,0c0.55,0,1-0.45,1-1 s-0.45-1-1-1l-2,0c-0.55,0-1,0.45-1,1S19.45,13,20,13z M11,2v2c0,0.55,0.45,1,1,1s1-0.45,1-1V2c0-0.55-0.45-1-1-1S11,1.45,11,2z M11,20v2c0,0.55,0.45,1,1,1s1-0.45,1-1v-2c0-0.55-0.45-1-1-1C11.45,19,11,19.45,11,20z M5.99,4.58c-0.39-0.39-1.03-0.39-1.41,0 c-0.39,0.39-0.39,1.03,0,1.41l1.06,1.06c0.39,0.39,1.03,0.39,1.41,0s0.39-1.03,0-1.41L5.99,4.58z M18.36,16.95 c-0.39-0.39-1.03-0.39-1.41,0c-0.39,0.39-0.39,1.03,0,1.41l1.06,1.06c0.39,0.39,1.03,0.39,1.41,0c0.39-0.39,0.39-1.03,0-1.41 L18.36,16.95z M19.42,5.99c0.39-0.39,0.39-1.03,0-1.41c-0.39-0.39-1.03-0.39-1.41,0l-1.06,1.06c-0.39,0.39-0.39,1.03,0,1.41 s1.03,0.39,1.41,0L19.42,5.99z M7.05,18.36c0.39-0.39,0.39-1.03,0-1.41c-0.39-0.39-1.03-0.39-1.41,0l-1.06,1.06 c-0.39,0.39-0.39,1.03,0,1.41s1.03,0.39,1.41,0L7.05,18.36z"></path></svg><svg viewBox="0 0 24 24" width="24" height="24" class="darkToggleIcon_wfgR"><path fill="currentColor" d="M9.37,5.51C9.19,6.15,9.1,6.82,9.1,7.5c0,4.08,3.32,7.4,7.4,7.4c0.68,0,1.35-0.09,1.99-0.27C17.45,17.19,14.93,19,12,19 c-3.86,0-7-3.14-7-7C5,9.07,6.81,6.55,9.37,5.51z M12,3c-4.97,0-9,4.03-9,9s4.03,9,9,9s9-4.03,9-9c0-0.46-0.04-0.92-0.1-1.36 c-0.98,1.37-2.58,2.26-4.4,2.26c-2.98,0-5.4-2.42-5.4-5.4c0-1.81,0.89-3.42,2.26-4.4C12.92,3.04,12.46,3,12,3L12,3z"></path></svg></button></div><div class="navbarSearchContainer_Bca1"><div class="navbar__search searchBarContainer_NW3z" dir="ltr"><input placeholder="搜索" aria-label="Search" class="navbar__search-input searchInput_YFbd" value=""><div class="loadingRing_RJI3 searchBarLoadingRing_YnHq"><div></div><div></div><div></div><div></div></div></div></div></div></div><div role="presentation" class="navbar-sidebar__backdrop"></div></nav><div id="__docusaurus_skipToContent_fallback" class="main-wrapper mainWrapper_z2l0"><div class="docsWrapper_hBAB"><button aria-label="回到顶部" class="clean-btn theme-back-to-top-button backToTopButton_sjWU" type="button"></button><div class="docRoot_UBD9"><aside class="theme-doc-sidebar-container docSidebarContainer_YfHR"><div class="sidebarViewport_aRkj"><div class="sidebar_njMd"><nav aria-label="文档侧边栏" class="menu thin-scrollbar menu_SIkG"><ul class="theme-doc-sidebar-menu menu__list"><li class="theme-doc-sidebar-item-link theme-doc-sidebar-item-link-level-1 menu__list-item"><a class="menu__link menu__link--active" aria-current="page" href="/others/yinfujing">阴符经注（徐大椿）</a></li><li class="theme-doc-sidebar-item-link theme-doc-sidebar-item-link-level-1 menu__list-item"><a class="menu__link" href="/others/heartsutra">摩诃般若波罗蜜多心经</a></li><li class="theme-doc-sidebar-item-link theme-doc-sidebar-item-link-level-1 menu__list-item"><a class="menu__link" href="/others/distantsavior">遥远的救世主（摘抄）</a></li><li class="theme-doc-sidebar-item-link theme-doc-sidebar-item-link-level-1 menu__list-item"><a class="menu__link" href="/others/reddust">天幕红尘（摘抄）</a></li><li class="theme-doc-sidebar-item-link theme-doc-sidebar-item-link-level-1 menu__list-item"><a class="menu__link" href="/others/doudou">关于豆豆</a></li></ul></nav><button type="button" title="收起侧边栏" aria-label="收起侧边栏" class="button button--secondary button--outline collapseSidebarButton_PEFL"><svg width="20" height="20" aria-hidden="true" class="collapseSidebarButtonIcon_kv0_"><g fill="#7a7a7a"><path d="M9.992 10.023c0 .2-.062.399-.172.547l-4.996 7.492a.982.982 0 01-.828.454H1c-.55 0-1-.453-1-1 0-.2.059-.403.168-.551l4.629-6.942L.168 3.078A.939.939 0 010 2.528c0-.548.45-.997 1-.997h2.996c.352 0 .649.18.828.45L9.82 9.472c.11.148.172.347.172.55zm0 0"></path><path d="M19.98 10.023c0 .2-.058.399-.168.547l-4.996 7.492a.987.987 0 01-.828.454h-3c-.547 0-.996-.453-.996-1 0-.2.059-.403.168-.551l4.625-6.942-4.625-6.945a.939.939 0 01-.168-.55 1 1 0 01.996-.997h3c.348 0 .649.18.828.45l4.996 7.492c.11.148.168.347.168.55zm0 0"></path></g></svg></button></div></div></aside><main class="docMainContainer_TBSr"><div class="container padding-top--md padding-bottom--lg"><div class="row"><div class="col"><div class="docItemContainer_Djhp"><article><div class="theme-doc-markdown markdown"><header><h1>阴符经注</h1></header>
<blockquote>
<p>吴江 徐大椿 撰</p>
</blockquote>
<h1>原文</h1>
<h2 class="anchor anchorWithStickyNavbar_LWe7" id="上篇">上篇<a href="#上篇" class="hash-link" aria-label="上篇的直接链接" title="上篇的直接链接">​</a></h2>
<p>观天之道，执天之行，尽矣。天有五贼，见之者昌。五贼在心，施行于天。宇宙在乎手，万化生乎身。天性，人也；人心，机也。立天之道，以定人也。天发杀机，移星易宿；地发杀机，龙蛇起陆；人发杀机，天地反覆；天人合发，万变定基。性有巧拙，可以伏藏。九窍之邪，在乎三要，可以动静。火生于木，祸发必克；奸生于  国，时至必溃。知之修炼，谓之圣人。</p>
<h2 class="anchor anchorWithStickyNavbar_LWe7" id="中篇">中篇<a href="#中篇" class="hash-link" aria-label="中篇的直接链接" title="中篇的直接链接">​</a></h2>
<p>天生天杀，道之理也。天地，万物之盗；万物，人之盗；人，万物之盗。三盗既宜，三才既安。故曰：食其时，百骸理；动其机，万化安。人知其神之神，不知其神之所以神。日月有数，大小有定，圣功生焉，神明出焉。其盗机也，天下莫能见，莫能知。君子得之固躬，小人得之轻命。</p>
<h2 class="anchor anchorWithStickyNavbar_LWe7" id="下篇">下篇<a href="#下篇" class="hash-link" aria-label="下篇的直接链接" title="下篇的直接链接">​</a></h2>
<p>瞽者善听，聋者善视。绝利一源，用师十倍；三反昼夜，用师万倍。心生于物，死于物，机在目。天之无恩而大恩生，迅雷烈风，莫不蠢然。至乐性余，至静则廉。天之至私，用之至公。禽之制在气。生者死之根，死者生之根。恩生于害，害生于恩。愚人以天地文理圣，我以时物文理哲。人以愚虞圣，我以不愚虞圣；人以奇期圣，我以不奇期圣。故曰：沉水入火，自取灭亡。自然之道静，故天地万物生。天地之道浸，故阴阳胜。阴阳相摧，而变化顺矣。是故，圣人知自然之道不可违，因而制之。至静之道，律历所不能契。爰有奇器，是生万象，八卦甲子，神机鬼藏。阴阳相胜之术，昭昭乎进乎象矣。</p>
<h1>阴符经原序</h1>
<p>阴符赞易之书也，其末章所云奇器指八卦甲子言，则此书之秘不外乎八卦甲子，前后所论皆所以剖明之也。易之为书，虽经四圣阐发而其作用之秘妙未之及也。阴符则指而名之，曰“五贼”，曰“杀机”，曰“三要”，曰“三盗”，曰“机在于目”，曰“禽之制在气”，果能知此数端，真可以宇宙在手，万化生心，而能执天之行矣。此乃天地之秘，圣人所不轻言者，而阴符发之。然易之为书，广大悉备，随人所见而无不具足。所谓，仁者见之谓之仁，智者见之谓之智。作阴符者，所见之易如此，而易之全体又未必尽在乎此。阴符所见之易，适成其为阴符之易而已，但阴符所见之易又必善读阴符者方可得其益，不善读则以为易之道尽在阴符，又复误解阴符之义，竟视为奇崛险谲之书，而易之道遂亡，故中篇所云：“君子得之固躬，小人得之轻命”，此即为不善读阴符者之戒也。然则，读阴符者能不视为奇崛险谲之书，而以为发明易理之书，通其微妙，并能推广其义，以穷全易之理，则阴符明而易道亦明矣。故云阴符为赞易之书也。至其书之所由来，或以为本于黄帝，或以为出自战国，或以为（唐）李筌所伪托，皆不可得而知。其博奥精深，非得黄老之精髓者不能撰，师其意者，养生保命，治国用兵，无所不通，必指为何人所作皆臆说也！</p>
<div style="text-align:right"><p>乾隆二十五年岁<br>
在上章执徐如月下浣洄溪<br>
徐大椿序</p></div>
<h1>注文</h1>
<h2 class="anchor anchorWithStickyNavbar_LWe7" id="上篇-1">上篇<a href="#上篇-1" class="hash-link" aria-label="上篇的直接链接" title="上篇的直接链接">​</a></h2>
<blockquote>
<p>观天之道</p>
</blockquote>
<p>天道者，天之所宰，所以立乎形气之先者也。观者，推测而精察之则天之体可明矣。</p>
<blockquote>
<p>执天之行</p>
</blockquote>
<p>天行天道之转运，所以鼓动万物者也。执者操持而卷舒之则天之用可握矣。</p>
<blockquote>
<p>尽矣</p>
</blockquote>
<p>宇宙之大皆天之所包，天之体用在我，尚有何事出于天之外者乎？</p>
<blockquote>
<p>天有五贼见之者昌</p>
</blockquote>
<p>五贼，五行也。五行虽循环相生，然必互相克贼，使凡物必灭绝而后 复生，则其用不在生而在克，故谓之贼。我能灼见其理，则事功必能昌大矣。</p>
<blockquote>
<p>五贼在心施行于天</p>
</blockquote>
<p>在心能知之明，藏之固与心为一也。施行即《易》所谓“裁成辅相之法”，天下之事皆天所为，故不曰“天下”，而曰“天”也。</p>
<blockquote>
<p>宇宙在乎手万化在乎身</p>
</blockquote>
<p>宇宙，包古今，而言在乎手，我得而操纵之，万化，兼人物，而言生乎身，我得而长育之也。</p>
<blockquote>
<p>天性人也</p>
</blockquote>
<p>人者，天之所生，天性无可见，生人，而性即存乎人，故人性乃天性之所见也。</p>
<blockquote>
<p>人心机也</p>
</blockquote>
<p>人有心，当其未动，全无所见，一有感触，而心即于此见端，所谓机也，盖心既发之后，反有利害，嗜欲以扰之，而本心或渝，惟方发之一念为最真耳。</p>
<blockquote>
<p>立天之道以定人也</p>
</blockquote>
<p>人与天皆一气之所生，本无二体，必能通乎天道，守之勿失，乃所以全乎人之所以为人，而安固不摇。</p>
<blockquote>
<p>天发杀机移星易宿</p>
</blockquote>
<p>机不独在人，天地皆有之，而机之中又有杀机焉，天之杀机动则一定之星宿亦将紊乱，失次而反其常位。</p>
<blockquote>
<p>地发杀机龙蛇起陆</p>
</blockquote>
<p>地之杀机，动则伏处之龙蛇亦将飞腾，蜕化而不安其窟。</p>
<blockquote>
<p>人发杀机天地反覆</p>
</blockquote>
<p>人之杀机，动则欲建功立业，必旋乾转坤，而宇宙为之震荡矣。</p>
<blockquote>
<p>天人合发万变守基</p>
</blockquote>
<p>天人各发而不相应，则事势不齐，或随发随息，或息而复发，纷纭扰攘而所底止。若天人同时而发，则必动极思静，乱极思治，万事万物各还其初，而根基从此定矣。</p>
<blockquote>
<p>性有巧拙可以伏藏</p>
</blockquote>
<p>凡人之性，各有偏长，有巧处心 有拙处，虽圣人不能齐一。人当善用共性，或巧或握，皆藏匿不露，使人不能窥，则机深而我可独用其长矣。</p>
<blockquote>
<p>九窍之邪在乎三要</p>
</blockquote>
<p>眼耳口鼻二便谓之九窍，其最要者，眼耳能见闻，口能议论，皆神明之所存，余者不过血肉形气出入之司而已。</p>
<blockquote>
<p>可以动静</p>
</blockquote>
<p>三者动则灵机四达，静则精神内藏，欲动欲静，可以自为之主。</p>
<blockquote>
<p>火生于木祸发必克奸生于国时至必溃</p>
</blockquote>
<p>木中必有火，当其未发火，无由见也，至木滋已槁而火性无制，则其祸必起，而木焚矣；国中必有奸，当其未露，奸无从知也，至国运将危而权谋得待，则其时已至，而国亡矣。</p>
<blockquote>
<p>知之修炼谓之圣人</p>
</blockquote>
<p>若能窥其理之必然，察其机之未动，以智防之，以法制之，使不及于丧败，此真能立天之道以定人，非圣人不能也。</p>
<h2 class="anchor anchorWithStickyNavbar_LWe7" id="中篇-1">中篇<a href="#中篇-1" class="hash-link" aria-label="中篇的直接链接" title="中篇的直接链接">​</a></h2>
<blockquote>
<p>天生天杀道之理也</p>
</blockquote>
<p>万物皆天之所生，故曰：天生又有天杀，生之杀之，此之为道，而生必有杀，杀必复生，乃自然之事，是乃所谓理也。</p>
<blockquote>
<p>天地万物之盗</p>
</blockquote>
<p>能取而害之，之谓盗。天地生万物，而旋杀之，岂非万物之盗乎。</p>
<blockquote>
<p>万物人之盗</p>
</blockquote>
<p>万物之中，有人与物之分焉，人非万物无以资其饮食器用，然因之以长其嗜欲而沉溺丧生，岂非人之盗乎。</p>
<blockquote>
<p>人万物之盗</p>
</blockquote>
<p>万物非人无以遂其生，育长茂然，供人之资取，则不免于伐害，岂非万物之盗乎。</p>
<blockquote>
<p>三盗既宜三才既安</p>
</blockquote>
<p>三者之盗无过  时不及乖戾错误之患，而各得其宜，则相克之中即寓相生之理，循环无端，各安其位而无不适之事，所谓天地位而万物育也。</p>
<blockquote>
<p>故曰食其时百骸理动其机万安化</p>
</blockquote>
<p>此二句，古语也，引之以证上文之义，言饮食若得其时，则人之精神和粹而百体舒泰，动作若合乎机，则事理顺序而万物康宁，所谓三才既安者也。</p>
<blockquote>
<p>人知神之神不知其神之所以神</p>
</blockquote>
<p>天下之人但见体道者之功效，以为神妙，而不知其所由致，神妙之术全在知三盗生杀之理，而能错置得宜，故无往而不安也。</p>
<blockquote>
<p>日月有数大小有定圣功生焉神明出焉</p>
</blockquote>
<p>日月之行必有常数，所以月之大小一定而不爽，而朔望可齐，圣人推而测之观其道而执其行，动不违时，而事情功易立，更神而明之智，无不周也。</p>
<blockquote>
<p>其盗机也天下莫能见莫能知</p>
</blockquote>
<p>三盗之用，皆在将动未动之间，若一发之后则不可复制矣。但此时形迹未露，孰能见之、孰能知之者乎？</p>
<blockquote>
<p>君子得之固躬小人得之轻命</p>
</blockquote>
<p>机虽不易知，而知者各有其人，如其人而君子欤，修身俟命，待时而动，即明哲保身之术也；如其人而小人欤，则恃才妄作，违时而逞，适足以丧其身而已，是则君子之得，乃为真得，小人之得，自以为得而与道正相反也。</p>
<h2 class="anchor anchorWithStickyNavbar_LWe7" id="下篇-1">下篇<a href="#下篇-1" class="hash-link" aria-label="下篇的直接链接" title="下篇的直接链接">​</a></h2>
<blockquote>
<p>瞽者善听聋者善视</p>
</blockquote>
<p>丧其一官则一官反能胜人。</p>
<blockquote>
<p>绝利一源用师十倍三反昼夜用师万倍</p>
</blockquote>
<p>绝利欲之一源，则心并于一而精明有加，其益胜于从师十倍，犹瞽者之精神并 于听，聋者之精神并于视也。若更能思之又思，再三反覆至于昼夜无间，则专纯之至胜于从师万倍矣，所谓能自得师者也。</p>
<blockquote>
<p>心生于物死于物</p>
</blockquote>
<p>天下无物，则人无所用其心，老子所谓“不见可欲，使心不乱”是也，故心必因物而生，然欲动情胜，事剧神劳，则心又因物而死。</p>
<blockquote>
<p>机在于目</p>
</blockquote>
<p>心不能与物接，必见物之形，而后心随而动，故物与心交之际，惟目为最要也。</p>
<blockquote>
<p>天之无恩而大恩生迅雷烈风莫不蠢然</p>
</blockquote>
<p>天之生物，听其自生自长，未尝有意加恩，万物莫不各戴一天而仰其德，非恩之至大者乎，即如迅雷烈风，乃天地阳气所发振荡奋疾，岂欲加德于万物而为之，乃万物当之者，莫不恐惧动摇，而生长茂达之机，更复蠢然而动，非大恩即在无恩中耶！</p>
<blockquote>
<p>至乐性余至静性廉</p>
</blockquote>
<p>一物有一物之性，凡人之至乐者，其性必宽裕优容，至静者，其性必缜密峻洁，此自然之情，不容勉强者也。</p>
<blockquote>
<p>天之至私用之至公禽之制在炁</p>
</blockquote>
<p>天之与万物，栽培倾覆，万有不齐，似乎各有私焉，其实栽培倾覆之故，皆万物自取之，天不过因物付物而已，其实则至公也，而其统御之法，则惟一气为之，如春生夏长，秋敛冬藏，不外乎一气之转旋也。禽与擒通。</p>
<blockquote>
<p>生者死之根死者生之根</p>
</blockquote>
<p>万物生必有死，则生乃死之根也。死必有生，则死乃生之根也。上句指一物言，下句统众物言。盖生者无有不死，死生不可复生。所谓，生之根者，谓此死而彼生也。</p>
<blockquote>
<p>恩生于害害生于恩</p>
</blockquote>
<p>人之相接，有恩必有害，有害必有恩，从未有一于恩害者，情势然也。</p>
<blockquote>
<p>愚人以天地 文理圣我以时物文理哲</p>
</blockquote>
<p>世之愚人以为能知天地之文理者，其人必圣人，我以为天地之文理不可得，而见天地运行之时物，显然可知，能知之者，即为哲人，哲即圣也，时物文理，即上文天之至私以下数句之义。</p>
<blockquote>
<p>人以愚虞圣我以不愚虞圣人以奇期圣我以不奇期圣</p>
</blockquote>
<p>天下之人，各逞其私，毫无成见，或以圣人为迂阔执滞，不免于愚，或以圣人为神，化机巧不免于奇，我以为圣人实能体察天地，成就万物，不但不愚，并不奇也。</p>
<blockquote>
<p>故曰沉水入火自取灭亡</p>
</blockquote>
<p>圣人不愚，不奇，人则非愚即奇，盖自恃其知，循利纵欲，以为谋生之良法，实则丧身之祸根，犹之自投于水火之中，其灭亡为可必也。</p>
<blockquote>
<p>自然之道静故天地万物生</p>
</blockquote>
<p>万物为天地所生，而天地又为道之所生，其道即所谓自然之道也，道之为体，渊然莫测，寂然不动，乃至静而无为者也，惟其至静，所以无所不包，而凡属有形有气者，皆从此出，盈天地之间，皆道之所充塞也。</p>
<blockquote>
<p>天地之道浸故阴阳胜</p>
</blockquote>
<p>生天地之后，道即寓乎天地，而其运乎天地之中者，不过阴阳二端已，二端在天地之间，无终岁两平之理，必迭为消长，而后岁功成，而其消长之法又非骤盛骤衰者也，必由微至著，渐次增积至极盛，而后向衰，如冬至一阳生，至四月而阳极，夏至一阴生，至十月而阴极，即此义也。</p>
<blockquote>
<p>阴阳相摧而变化顺矣</p>
</blockquote>
<p>阴极阳生，阳极阴生，所谓相摧也，由此四时行，万物生，所谓变化顺也。</p>
<blockquote>
<p>是故圣人知自然之道不可违因而制之</p>
</blockquote>
<p>以上皆自然之道，圣人心通而神会之，知天下之事不能出其范围，从而裁成辅相之。</p>
<blockquote>
<p>至静之道律历所不能契</p>
</blockquote>
<p>自然之道静，故又名至静之道，其体无形，无象，虽至精至微，如律历之法，尚不离乎器数之迹，终不能与道契合而无间也。</p>
<blockquote>
<p>爰有奇器是生万象八卦甲子神机鬼藏阴阳相胜之术昭昭乎进乎象矣</p>
</blockquote>
<p>道不可契，然圣人必不肯不求契乎道，于是，设为契道之奇器焉，其捆甚约，而万物之象皆由此而生，其器维何所谓，八卦甲子是也。八卦立，而天地五行不能外，甲子定，而岁时日月不能违，虽灵妙隐晦如神鬼变化，不测若阴阳，而八卦甲子之中，无理不包，无数不该，其义昭然明晰，使人若有象之可循，然后律历所不能契者，已无微之弗彰矣。</p></div></article><nav class="pagination-nav docusaurus-mt-lg" aria-label="文件选项卡"><a class="pagination-nav__link pagination-nav__link--next" href="/others/heartsutra"><div class="pagination-nav__sublabel">下一页</div><div class="pagination-nav__label">摩诃般若波罗蜜多心经</div></a></nav></div></div></div></div></main></div></div></div><footer class="footer"><div class="container container-fluid"><div class="footer__links text--center"><div class="footer__links"><span class="footer__link-item">
              <div class="footer-adsense">
                <!-- 我的展示广告-横向 -->
                <ins class="adsbygoogle" style="display:block" data-ad-client="ca-pub-5686832782200002" data-ad-slot="1204145775" data-ad-format="auto" data-full-width-responsive="true">
                </ins>
                <script>(adsbygoogle=window.adsbygoogle||[]).push({})</script>
              </div>
              </span></div></div></div></footer></div>
</body>
</html>