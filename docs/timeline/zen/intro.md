---
id: intro
title: ''
hide_table_of_contents: true
---

# 缠中说禅：缠非缠、禅非禅，枯木龙吟照大千（序）

> 2006/2/1 10:16:25

倘无禅宗，曾以儒道为主之中华古文化，本不足道；倘无禅宗，中华古文明亦难至如今不可企及之高度。蓋中华古文明、中华古文化，得禅宗而孤峰直上、傲然于世。宋明理学、心学，窃禅宗之残羹冷炙犹可蔚为大观，岂论禅宗哉！

达磨东来，只履西归。壁立千峰，拈花之旨于挑水担柴间逗漏；花开五叶，救世之心从名宗判教处显扬。玄沙云：“若论此事，喻如一片田地，四至界分结契卖与诸人了也，只有中心树子犹属老僧在。”穷诸玄辩，竭世枢机，若太虚一毫，似巨壑一滴。永明曰：“一夏与兄弟东语西话，看翠岩眉毛在么？”。人人无始以来，东语西话、此生彼灭，且看眉毛在么？

世间、出世间一切学问、知识，无论哲学、科学、艺术、宗教、社会、信仰，诸如此类、三教九流、东圣西哲、神魔鬼怪，皆不出此“穷诸玄辩，竭世枢机”矣。徒叹一毫置太虚、一滴投巨壑者，大似无病呻吟，岂知太虚置一毫、巨壑投一滴，缠非缠、禅非禅，枯木龙吟照大千哉！

千载以来，谈禅成缠，以学问、实践为禅者，古今多矣。焉知禅者，非学问即学问，非实践即实践，非知即知，非行即行，非心即心，非物即物乎？诸如学问、实践、知行、心物者，皆无端自缠自绑也！

蓋禅宗，自云门、法眼以来，公案、话头诸法门大开，而宗门日益凋零。所谓各派宗师，自眼不明、盲传瞎练，禅于此而日益学问化、实践化、儒道化、政治化、神秘化，其败不足怪矣。倘以禅宗为儒道之文字学问、身心修炼，则其解可笑而可怜也。禅者，天地不能盖、古今不能载，非心非物，即心即物，岂可画地自牢、徒困化城哉！

世之无禅，如人之无眼。人之无眼，犹可以耳舌鼻身意替之；世之无禅，则替无可替矣。然禅者，无得无失，吾非忧禅之无，忧世人之失眼而老婆心切固有此书矣。本书以最平实之角度、最深广之宽度，还禅宗之本来面目、呈中西文化最深层之交锋，析世间哲学、科学、艺术、宗教、社会等最全面之问题。此间，惟以见地、不以名闻，古今名哲、大德皆难逃检点，狮子、野狐，不辩而自辩也。

诗曰：

渺渺天涯渺渺秋，绮霞烟水自空流。谁怜西岭西风后，满地相思满地愁！<br/>
满城风雨满城秋，一水横空天地流。独上孤峰倾百斗，披云啸尽古今愁。<br/>
一番风雨一番秋，依旧青山枕碧流。溅血长虹贯天地，羲和鞭堕六龙愁。<br/>
万古长空春复秋，一朝风月乍星流。乱峰深处斜阳下，木落花飞愁自愁。