---
id: '25'
title: ''
hide_table_of_contents: true
---

# 缠中说禅：缠非缠、禅非禅，枯木龙吟照大千（二十五）

> 2006/7/7 15:54:59

世之痴人，无不于易而求不易，如溺湍流而求一苇，不知易而非易，非易不易，非乃易而不易也。易中求不易，不离意之妄测，或上帝、或救世主、或真主、或天、或道、或梵、或本体，诸如此类，一妄立、纷争起，世间宗教、信仰因异而致之浩劫者，古今多也。復有痴人，于群妄而齐异，欲一统而趋同，妄中生妄，何有了期？或有以一法不立为宗，不知道一法不立犹意之妄测矣。

狮子虫，披如来衣而出佛身血，或于易中求心、求空、求常、求净，皆不离我执妄想。等而下之者，妄言神通、鬼魅，贩卖如来而求世间之俗利，不知神通不离妄业，感而遂通而能感所感、能通所通皆妄也。復有痴人，以名言即言说书写，缚但有言说书写皆为虚妄之名言，执莫执名言之名言而陷虚妄泥潭，如此见解犹不及维特根斯坦等西人，实不知今古乾坤乃不出名言，而言说书写之虚妄非虚妄也，执虚为虚與执虚为实之辈皆愚矣。

不可言说，犹是言说，而言说又何曾言说？言说，非言说，是名言说。痴人以拈花微笑、竖指吹烛为非言说，于文字声音相之有无中寻活计，良可悯矣。古云“有句无句，如藤倚树，树倒藤枯，好一堆烂柴。”有言无言又何异于此乎？一默常言，万言常默，于默言间执计，岂有了期哉！復有痴人，以机锋、转句为究竟，不知纵得机捷句圆，又有何交涉？机失句漏，又有何断离？云门、法眼以来，狮子虫伎俩百出，葛藤复生葛藤，良可叹矣。

凡所有相皆虚妄矣，如此乃可现一切相焉；反之，世间惟定相，何言虚妄乎？痴人妄心执计，于相之出入即离间寻活计，不知出而非出、入而非入、即而非即、离而非离，復有非出而出、非入而入、非即而即、非离而离，出入即离犹相也。出入即离一切相而无所出入即离，无所出入即离而出入即离一切相，成住坏灭一切相而无所成住坏灭，无所成住坏灭而成住坏灭一切相，是乃凡所有相皆虚妄矣。
 
诗曰：

九绝危岩横鸟道，一江东去两山分。长空雁过风行水，万里波涛万里云。 

### 回复

<div class='blog-comment'>
<span class='blog-comment-chan'>缠中说禅</span> 2010/3/26 16:32:28<br/>

呵呵
</div>