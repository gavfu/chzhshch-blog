---
id: '21'
title: ''
hide_table_of_contents: true
---

# 缠中说禅：缠非缠、禅非禅，枯木龙吟照大千（二十一）

> 2006/2/23 19:02:41

夫世人之痴，不离颠倒妄想也，主客不辨、非我为我，妄认主人而造无间之业矣。世之为我者，诚非我也，六识之眼耳舌鼻身非我，意亦非我矣。即如现代科学之角度，眼耳舌鼻身意皆生理之过程，而所谓自我意识乃愚痴之妄执也，若无社会环境之共业，则断无如此之自我意识，世人之我、自我意识者，皆因缘和合之妄识妄见矣。

複有痴人，执六识非我之名言，于六识外求我者，谓之以灵魂、精神、阳神、阴神、魂魄、鬼、不死者、主宰、上帝、大梵、大道、无极、本心、本原、灵灵昭昭者等，诸如此类，皆意之妄测也，究其源，乃贪嗔痴疑慢之妄业所显，如盲修瞎练缘宿业而有所谓出神、灵魂出壳、见神见佛见魔见主之经验者，即触恶缘而不自知反以之为宝也，真痴人矣。

凡所有相，皆虚妄也。世人好论所谓眼见为实、亲身所历，不知身、眼之构造、功能、所见所历皆业之所显，何有实哉？禅者，非名言，亦非所谓实践，名言、实践乃业之所显，皆不离生死流转之无明妄业所缠矣。依缘可得，依缘可失，诚无所得失，业之藏显也。禅者，无修无证，非关名言、实践，即能“逃出三界外、不在五行中”、绝待无对，犹担尸之痴汉、弄影之愚人也，如此好论虚言、实证之愚人痴汉，古今多矣。

夫禅，非关虚言，亦非关实证也。妖人惑世乱时，不外乎大言与异行。大言易识，异行难辩。若有此辈，万劫不灭、随意神足、一念可举黄河沙世界之沙数世界掷于虚空、置于指端，犹不离担尸、弄影矣。云门、法眼后，有这般痴汉，拈公案、行默照、看话头、斗机锋，以此为实修实证，世之愚人以讹为正、鱼目为珠，瞎人正眼、伤人慧命，良可悯矣。

诗曰：
 
袅袅烟归树，悠悠尘洗心。云间山月色，石上海潮音。<br/>
净土犹成缚，明珠不属寻。光流天黯淡，醒醉酒空斟。