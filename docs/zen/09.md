---
id: '09'
title: ''
hide_table_of_contents: true
---

# 缠中说禅：缠非缠、禅非禅，枯木龙吟照大千。（九）

> 2006/2/2 18:53:05

自由者，缠也。世间缠中出入妄求解脱者，不外乎四种途径：一者，求诸心外之物；二者，求诸物外之心；三者，于心物一如处摸索；四者，于非心非物间探求。除此之外，别无它途。凡此四种，皆妄心执计，戏论也。

求诸心外之物者，以心映物，心乃物之功能。所谓格物致知，尽物之理而行，则心解脱也。由此，必先假设物之理存，而心能体物。所谓物之理者，实乃妄心执计也。有此物方有此物之理，吾辈能知之所谓宇宙之理，先因有此吾辈所在之宇宙矣。相对论、量子力学之发展亦已证明，脱离观察者之所谓物之理无意义也。吾辈所在之宇宙，实乃吾辈之共业所感，岂仅此唯一之宇宙哉！求诸心外之物者，实乃求诸吾辈所感之共业，相缠相续，幻戏也。

求诸物外之心者，臆想心可离物而解脱。而离物，心岂可存？或言不可离物者乃妄心，有一常住真心，无去无来、本来解脱、能为万物主者，真热昏之胡话也。此辈企求去妄存真，而不知妄之真妄、真之妄真，求真实妄、去妄无真。吾辈之心，物象之集也，此心本无寄，相缠相续，幻戏也。

于心物一如处摸索者，臆测所谓心物一元乃宇宙之真源，心外无物、物外无心，穷心则尽理、尽理则了心，返本归源、一解百解、一了百了。此辈言论极为流行，现今所谓禅者，多有此般言论。而万法归一，一犹是生死之根源。所谓返本归源，本无所本、源而非源，能本能源者非本非源，相缠相续，幻戏也。

于非心非物间探求者，不立心物而立一非心非物之源，归依此而得解脱也。或曰上帝、或曰神、或曰真主、或曰真理、或曰解脱、或曰主宰、或曰大梵、或曰大道、或曰真空，如此种种、不可遍数。此辈者，实乃痴心狂想，妄计心物之非而立非心非物，不知非心即心、非物即物，不立而遍立，相缠相续，幻戏也。

所谓除此四种之外，别无它途者，禅也，离诸以上四种戏论矣。禅者，非途；别无而非无、无别而非别。

诗曰：

红尘醉入几围城，刹那悲欢化酒倾。岁月歌回心远大，乾坤影动眼空明。<br/>
皆缘皆我皆同病，非妄非真非二名。东海藏身山走马，天台华顶作么生？