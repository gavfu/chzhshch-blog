---
id: maopoetry2
title: ''
hide_table_of_contents: true
---

# 一家之言----毛氏润之诗词简评

> 2006/2/12 22:39:19

诗词之道，非关才学而才学诚不可少。世间才大学广之辈多矣，其诗多不可留，盖困之于气质也。毛氏润之，年少于旧学实有所得，究其始终，旧学因缘不尽矣。诗词之于毛氏，非所专攻，气质渲染，亦显异彩。然向上一路、千圣不传，才学气质皆备而不成第一流之诗人词客，则如金锁重关，非才学气质可断，才学气质即金锁重关也，毛氏诗词亦然。

 

毛之诗劣于其词，此毛氏之自道也。润之诗词多有格律不合处，此虽小病，然小病而不能自除，则洵非国手矣。气质豪放者，多喜豪放之诗，加之才学、时势，风云际会而出雄篇，如河决山倾，偶一为之则淋漓尽性，强而行之则失天然之趣，终为其害而为粗豪也。粗豪者，非关诗词，文言之灾矣。



润之诗词，奇诡则远逊长吉、铁崖，豪放则不及裕之、其年，遑论元亮、青莲、浣花、东坡？润之实无心与前贤于诗词较其短长，皆妄人心爱之切而口自雌黄也。润之于诗词非为第一流，实无损毛氏之为毛氏也，强而称之则惟添后人一笑矣。



世有流言，曰润之诗词多有代笔，如“沁园春·雪”，或言胡氏乔木为之。吾偶有机缘当面求证于胡氏子辈，确信此皆好事之徒所杜撰。润之诗词、文章，皆其自出，绝无代笔也。



聊赋《临江仙》结之：



浊水倾波三万里<br/>
愀然独坐孤峰<br/>
龙潜狮睡候飙风<br/>
无情皆竖子<br/>
有泪亦英雄



长剑倚天星斗烂<br/>
古今过眼成空<br/>
乾坤俯仰任穷通<br/>
半轮沧海上<br/>
一苇大江东