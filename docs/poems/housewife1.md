---
id: housewife1
title: ''
hide_table_of_contents: true
---

# 《怨妇词》上：故事非故事，怨妇非怨妇，几人能懂

> 2006/3/6 11:27:24

<div style={{textAlign:'center'}}>

## 一

秋露，秋露，秋去冬来难住。<br/>
星明星暗雾凝，三处四处鸟鸣。<br/>
鸣鸟，鸣鸟，闲愁万般不了。<br/>
《调笑令》
 
## 二

窗前月，独上柳梢头。<br/>
夜寂风来将起念，秋凉烬灭欲回眸。<br/>
门外响箜篓。<br/>
《梦江南》
 
## 三

风，弄影分香水榭东。<br/>
人闲在，露湿纸芙蓉。<br/>
《十六字令》
 
## 四

春风逐梦洗春城，翠染春江柳色青。处处春花处处鸣。入春亭，梦里残阳雪后晴。<br/>
《忆王孙》
 
## 五

落红细说斜阳暮，碧波缱绻愁深诉。<br/>
云鬓为谁开，三春燕子来。<br/>

寄思青雪路，影乱辨前度。<br/>
心懒恨难回，寒炉玉镜台。<br/>
《菩萨蛮》
 
## 六

杏腮黄，孤枕恨，似把铅华闷损。<br/>
鸦送日，目伤怀，困眠丝雨来。<br/>

凋绿鬓，淡红粉，浴出千峰瘦尽。<br/>
花洒泪，乱琴台，见春不胜哀。<br/>
《更漏子》
 
## 七

断肠初，无际恨，唯叹与春不近。<br/>
残照里，暮云开，忽惊燕子回。<br/>

春坠泪，旧楼台，香鬓红颜暗损。<br/>
还似梦，滴空阶，宵深恨未裁。<br/>
《更漏子》
 
## 八

云荡空际霜影乱，更鼓风吹散。<br/>
灞桥一别柳千丝，滴绿摇青春似翠帘垂。<br/>

情酣幽梦飘几片，芳径横孤馆。<br/>
尘波细算去非迟，怎奈红愁莺泪妒娥眉。<br/>
《虞美人》
 
## 九

慵懒，为负春光，花开人醒晚。<br/>
片片吐枝头，尽化清商怨。<br/>

更恨东风吹难断，晓卷雨丝牵愁乱。<br/>
去梦何曾入霄汉，树树山山见。<br/>
《甘草子》

## 十

细理残妆不为春，初阳疏懒欲撩人。<br/>
万树红桃今又发，别离津。<br/>

漫把东风撕片片，半投流水半投云。<br/>
泪眼何堪偏再见，旧时痕。<br/>
《摊破浣溪纱》

## 十一

伫倚蓝桥，一湖相思水，叠浪纹波。<br/>
遥山云簇，春阳懒散如酡。<br/>
烟红影绿，俏双双，燕语莺歌。<br/>
朝晚尽，吟花笑柳，瑶衣玉眼穿梭。<br/>

十载忧迷痴怨，付寒年冷岁，不为情多。<br/>
人间问谁念我，惹泪成河。<br/>
流星带月，恨无涯，枉试飞柯。<br/>
凉雨泼，急风骤起，尘寰乱蚁惊蝌。<br/>
《汉宫春》 

## 十二

愁萦丝，惜分时。<br/>
狂风凋尽百花枝，夜阑眉黛低。<br/>

今又鸦啼月，朦胧掠岸飞。<br/>
梅溪乡梦玲珑地，只是人未归。<br/>
《蝴蝶儿》 

## 十三

灼灼花如故，弯环一水清。<br/>
淡云缥渺晚天晴，白鸟翩翩帘外自欢鸣<br/>

把酒无人伴，调弦泪早倾。<br/>
举眉何物不关情，风叶沙沙忽作老秋声。<br/>
《南歌子》

## 十四

风静月凝眉，星溅长河水，<br/>
梦锁高台恨已疲，夜白凋红翠。<br/>

碧海赴前盟，冷雾清如泪。<br/>
暂泊云沙问影梅，拂面空相对。<br/>
《卜算子》 

## 十五

窗尘锁，竹影拂香闱。<br/>
月在碧天云散后，花飘深院梦回时。<br/>
白鸟度南池。<br/>
《梦江南》 

## 十六

更漏滴，月倾霜。<br/>
高楼风弄笛，吹落小梅香。<br/>
风霜难落愁中白，曾倚朱栏千夜长。<br/>
《江南春》
 
## 十七

孤灯莫记当年事，高台霜暗星垂地。<br/>
杜宇声声寒，梦凋花影残。<br/>

纷纷丹桂子，飘落银河水。<br/>
人醉木兰船，风吹血满天。 <br/>
《菩萨蛮》
 
## 十八

燕斜穿，杏花梢。<br/>
红楼风日晚吹萧，酒消情未消。<br/>

眉乱青山瘦，春愁带雨飘。<br/>
相思难补肠中裂，化作蓝火烧。<br/>
《蝴蝶儿》

## 十九

不倚西楼残月，愁绝，更怕五更风。<br/>
隔窗摇梦搅魂寒，孤枕总难眠，<br/>

恨杀邻鸡催晓，烦扰，呆坐日三竿。<br/>
两行清泪透单衫，滴滴自心尖。<br/>
《荷叶杯》 

## 二十

倦柳牵愁，空波流恨，晚来闷雨蒸丝。<br/>
云端沙际，邈缈燕双归。<br/>
岸草微红暗杂，风飘絮，摺水纹衣。<br/>
粘花气，寻香惟见，点点乱深泥。<br/>

相思，<br/>
肠数裂，春残又是，昔日今时。<br/>
叹寒魂独影，骨冷心凄。<br/>
画阁高楼难倚，银钗坠，断梦长堤<br/>
何处问，年年开谢，端的为缘谁。<br/>
《满庭芳》

## 二十一

云缝雾织，月坠星河失。<br/>
向晓东风更无力，不送杏花消息。<br/>

梦阑一枕青霜，寒炉半缕残香。<br/>
忽记兰舟系处，乱红正满池塘。<br/>
《清平乐》

## 二十二

兰舟载影，弦月云边淡。<br/>
漾水寒星三四点。<br/>
不似离人泪滴，犹把风魂默然减。<br/>

已无感。<br/>
何人自凄黯。<br/>
飞霜笛，袭肝胆。<br/>
怕心儿又被相思占。<br/>
转棹惊回，乱荷花舞，乍见芙蓉皱脸。<br/>
《淡黄柳》
 
## 二十三

情如流水匆匆去，月透高枝，<br/>
露冷单衣，空絮庭前逐梦飞。<br/>

飘飘何处清商送，蝶舞风丝，<br/>
人落相思，却又青溪照影时。<br/>
《采桑子》

## 二十四

东风皱，<br/>
眉山瘦，<br/>
落红争把春心锈。<br/>
罗衣薄，<br/>
青垂幕，<br/>
何堪朝雨，对窗犹昨。<br/>
落，落，落。<br/>

难回首，<br/>
江亭柳，<br/>
冷绵吹雪新成旧。<br/>
廊桥约，<br/>
焚幽阁，<br/>
梦灰飞影，万千柔弱。<br/>
缚，缚，缚。<br/>
《钗头凤》 

## 二十五

不堪愁，镜中眉。<br/>
难舒心裂酒阑时，恨如紫燕飞。<br/>

花曳知渐近，笙寒馆梦回。<br/>
相思占得琼苞碎，碧海无尽期。<br/>
《蝴蝶儿》
 

## 二十六

半篙溪水碧纤纤，瑶池酿锦岚，<br/>
天风吹去雨巫岩，烧痕青又添。<br/>

熬此恨，捣心浆，人痴酒不酣。<br/>
云山晚绿透重帘，玉颜衰岂堪。<br/>
《阮郎归》

## 二十七

窗锁梨花碎影，烟结梅庵幻境。<br/>
残烛对无眠，最是柔情惹病。<br/>
幽冷，幽冷，长梦难消夜永。<br/>
《如梦令》
 

## 二十八

未倚朱栏泪已昏，凉烟绕阁更消魂。<br/>
醒来犹是梦中身，假还真。<br/>

无语忍听风削影，举头怕见月撩人。<br/>
一片痴心何处去，纵如尘。<br/>
《摊破浣溪纱》
 

## 二十九

一入红尘愁自满，病眼衰容，怕被鸳鸯见。<br/>
待得残霞天外断，蟾光又照深深院。<br/>

空对金樽情更乱，烛影摇魂，炉上青烟软。<br/>
今夕无风过阆苑，游丝寸寸谁人剪。<br/>
《蝶恋花》
 

## 三十

云凝颜，月流辉。<br/>
魂牵湘馆闭珠扉，碧苔人未归。<br/>

花落铅华缺，情如急雨催。<br/>
寒林烟淡无人地，月破湖上堆。<br/>
《蝴蝶儿》
 

## 三十一

淫雨乱风魂，最是恼人天气。<br/>
满院浅红深绿，把空樽痴对。<br/>

芳心一寸老枝头，芙蓉为春死。<br/>
来日无寻踪迹，见杨花新坠。<br/>
《好事近》
 

## 三十二

乱絮高低一水凉，云侵日蚀旧池塘。<br/>
春魂早在花前落，夕雨朝风何太狂。<br/>
《采莲子》
 

## 三十三

蛙鼓敲寒，微光偶刮三更露。<br/>
影荷烟树，满眼相思绪。<br/>

梦醉方知，此恨逃无处。<br/>
魂疑去，逐霞追雾，又化春秋雨。<br/>
《点绛唇》
 
（共五十首，太长，分两部分）

</div>